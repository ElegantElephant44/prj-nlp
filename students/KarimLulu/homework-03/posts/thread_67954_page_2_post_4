Міська влада Львова ініціювала проведення уроку пам'яті "Перша радянська окупація Західної України (1939-1941рр.)". Першими слухачами стали учні ліцею імені Героїв Крут.

Організаторами заходу є громадська організація "Західноукраїнський центр історичних досліджень" спільно з управлінням культури Львівської міської ради та ГО "Самопоміч" - останню до обрання на посаду міського голови очолював чинний мер Андрій Садовий.

Під час уроку ліцеїсти поспілкувалися з офіцером польської армії Теодором Фуртою та переглянули документальний фільм "Золотий вересень. Хроніка Галичини 1939-1941" .

Як повідомляє Zaxid.net, наступний показ фільму відбудеться у класичній гімназії при ЛНУ ім. Івана Франка, Львівській лінгвістичній гімназії та у школах Львова №90, №36, №42. Також заплановано повторний показ фільму в Національному університеті "Львівська Політехніка".

"Золотий вересень. Хроніка Галичини 1939-1941" - це перший фільм в Україні, знятий про цей історичний період. Стрічку створено в форматі "Discovery" на основі архівних документів, матеріалів і спогадів очевидців подій представників українського, польського і єврейського народів довоєнної Галичини.