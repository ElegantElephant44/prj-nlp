Власник газети «Експрес», відчувши себе медіа-магнатом, який має можливість маніпулювання громадською думкою, так само поставив себе над законами і правилами. Він переконаний, що має право не лише порушувати будь-які закони, але й карати тих, хто йому заважає це робити, обливаючи брудом та пишучи інсинуації у своїй газеті.

Те, що хтось посмів оприлюднити інформацію про його непевні оборудки, розповівши як головний редактор та співвласник газети «Експрес» незаконно приватизував ліси під Львовом, звів на цій території приватні самобуди; про те як Починок загородив величезним парканом ці ліси, наплювавши на права та інтереси громади села Шоломинь, викликала гнів медіа-князька. Спочатку об’єктом атаки терористів з «Експресу» стали прокуратура та облрада, які мають безпосередній вплив на цю ситуацію: могли, але чомусь мали необережність не закрити очі на беззаконня, яке вчинив Починок. І як вони посміли схопити його за руку, невже не бачать, що він належить до вищої касти надзаконників?

Попутно і поки що завуальовано дісталося від «Експресу» міліції та СБУ. Газета постійно натякає на те, що журналістів та головного редактора хтось переслідують, прослуховує, залякує, ріжуть шини автомобіля головного редактора. Щоправда, не зазначають при цьому, що їздить пан Починок на такому собі люксусовому Ягуарі.

А ось 12 квітня в зону «Експрес»-тероризму потрапили податківці, які, як ми припускаємо, також мали необережність спіймати пана Починка на якомусь порушенні закону. Хто сьогодні стане його жертвою - наразі невідомо. Але на черзі, як мінімум,  – судді, яким доведеться вести десятки справ про захист честі та гідності людей, яких пообливав брудом Починок. Проте всі деталі цих історій наразі ще невідомі та і не дуже важливі для відтворення загальної картини того, що відбувається насправді.

Як ми припускаємо, Ігор Починок використовує журналістів та свою газету для того, щоб захистити те, що йому вдалося законно і незаконно нажити за минулі роки. Адже газетний та поліграфічний бізнес сьогодні переживає значну кризу. За даними Яворівської РДА, минулого року об’єми замовлень в друкарні Починка скоротилися на 45%. Тиражі продажу газет, і це не секрет, впали в декілька разів.

Люди, не напрягайтесь, мильна бульбашка все це.