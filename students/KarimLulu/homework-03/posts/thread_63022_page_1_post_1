У Львові почав працювати Міжрегіональний центр Державного департаменту громадянства, імміграції та реєстрації фізичних осіб МВС України.
У цьому центрі жителі восьми західних областей України можуть протягом трьох діб виготовити для себе закордонний паспорт - за тисячу гривень.
Для центру облаштували комфортабельний офіс на вулиці Залізничній, 56 (неподалік залізничного вокзалу). “Для того, щоб отримати у нас закордонний паспорт, - розповів кореспонденту ВЗ” головний спеціаліст Міжрегіонального центру Мирослав Брославський, - людина має прийти в офіс лише з внутрішнім паспортом та ідентифікаційним кодом. Якщо це громадянин призовного віку, має ще мати довідку з військкомату (студенти – витяг від призовної комісії). Всі інші необхідні дії (фотографування на паспорт, довідки, реєстрація) робляться на місці”.
Послуги з прискореного оформлення закордонних паспортів платні. Якщо ви бажаєте отримати документ протягом 3-5 робочих днів, це коштуватиме тисячу гривень. Виготовлення паспорта протягом
10 робочих днів коштує 820 гривень, протягом місяця – 500 гривень.
У Міжрегіональному центрі також оформляють документи, необхідні для виїзду дитини за кордон, та реєструють іноземців, які прибули в Україну. У Центрі деякі проблеми можна вирішити, не виходячи з офісу. Нещодавно, скажімо, у Центр звернулася жителька Запоріжжя, яка вийшла заміж за львів’янина. Для виготовлення закордонного паспорта, вона не мусила їхати у рідне місто. У Міжрегіональному центрі (його підключено до комп’ютерних баз даних МВС) закордонний паспорт їй виробили протягом трьох днів.
Для отримання додаткових відомостей про діяльність Міжрегіонального центру Держдепартаменту громадянства, імміграції та реєстрації фізичних осіб просимо звертатися телефоном 8-032-239-53-10.