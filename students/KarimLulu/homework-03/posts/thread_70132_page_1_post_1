Історія з виявленням небезпечних кишкових бактерій у м’ясних і рибних продуктах гіпермаркету «Ашан» дійшла цікавої розв’язки. Керівництво управління ветеринарної медицини Львова, яке днями зробило гучну заяву, сьогодні запевняє, що насправді нічого страшного не сталося.

У розмові з кореспондентом ЗІКу начальник управління Володимир Горчин часто уникав прямої відповіді на запитання, спростував інформацію про виявлення сальмонели в продукції «Ашану», щоправда, припису ветеринарів щодо цієї ситуації так і не показав. Також пан Горчин більше не вважає проблемою те, що інспекторів з першого разу не допустили для перевірки в «Ашан».

– Пане Володимире, чим завершилася історія з небезпечними кишковими бактеріями, які виявили у м’ясних і рибних продуктах, що виробляє гіпермаркет «Ашан»? Оскільки заява з вашого боку була серйозна, а які наслідки нам наразі не відомо?

– Заява була серйозна, але її трошки перекрутили. Ми вже не маємо сили. Уже всі нас дістають так, що вже мені починає снитися той «Ашан», у якому я два рази був за своє життя.

Кишкова паличка – це проблема брудних рук. Йдеться про дуже прості елементарні  гігієни. Звичайна санітарія і більше нічого. Поки м’ясо дійде до «Ашану», його десь б’ють, складають, везуть, підвішують, зберігають. У цьому процесі м’ясо контактує з ящиком, з холодильником, машиною, ножем, прилавком, лотком.

– Пане Володимире, давайте по порядку. Небезпечні кишкові палички були знайдені у готових продуктах чи в сирому м’ясі?

– Було виявлене поверхневе обсіменіння м’яса, фаршу тощо. Нещодавно було отруєння на весіллі, ви знаєте, які були проблеми. Санітарна служба відібрала готову продукцію, яку споживали гості весілля. А ми брали сирі продукти, з яких готували страви на це весілля. Тоді сирі продукти були чисті, а власне у готових стравах через недотримання температурного режиму виявили сальмонелу. Страви готували вдома, довозили у спеку в машині – і от наслідок.

Насправді, це є наша планова щодення робота. Просто один факт виліз на поверхню, і всі хочуть зробити з цього слона, але його немає.

У нас є затверджена періодичність контролю продукції власного виробництва та якості дезінфекції ТОВ «Ашан Україна» на 2011 рік. Тут перерахований весь асортимент, який вони виготовляють. На кожен вид продукції є технічні умови. У цих технічних умовах вказано, що не має бути обсіменіння, зокрема сальмонели тощо.

На мікробіологічні дослідження відбирається 1 кг продукції один раз у десять днів. На токсичні елементи – один раз у рік, на пестициди – один раз у три місяці, на радіонукліди – два рази в рік, на гормони – один раз у рік. Тобто є певні види досліджень.

– Пане Володимире, то яка проблема була виявлена під час останнього вашого дослідження?

– На кожне дослідження складається експертний висновок (показує документ – ЗІК). Наприклад, фарш свинячий чи ковбаски баварські – результат дослідження від 20 липня. Дата відбору – 14 липня.

Коли отримують, для прикладу, тонну м’яса сирого, його завозять у холодильник. З тонни м’яса виготовляють 10 кг фаршу свинячого, дають пробу на дослідження. Якщо все нормально, виробляють ту тонну до кінця. Якщо продукція не відповідає ГОСТу, ми їдемо в супермаркет, кажемо, що ця тонна м’яса не відповідає вимогам, і просимо відправити його назад постачальнику, а в цеху, де переробляли цей фарш, помити м’ясорубку, ножі, підлогу – провести заходи, щоб у подальшому знову не було виявлено кишкової палички.

– Тобто фарш не відповідав нормам?

– Подивіться, що тут пише (показує експертний висновок – ЗІК). Гранично допустима кількість за нормативними документами. Бактерії групи кишкової палички – не допускаються взагалі. Вони були виділені, значить, продукція не відповідає ГОСТу. Подальші наші дії такі – ми їдемо в супермаркет і зупиняємо виробництво.

Цей фарш не йде в реалізацію. Те, що виділено кишкову паличку, аж ніяк не означає, що ви її з’їли, чи я з’їв. Якщо продукція не відповідає вимогам – її знімають з реалізації.

– Окрім свинячого фаршу, де ще були виявлені небезпечні бактерії?

– Ковбаски баварські. Це напівфабрикат, тобто якщо провести його термічну обробку, кишкова паличка пропаде.

– А що саме було виявлено? Сальмонелу?

– Нема сальмонели. Це є бактерії групи кишкової палички. Умовно кажучи, якщо ви це з’їли сирим, то вас просто пронесе.

Таранька з ляща. Теж виділено групу кишкової палички. Це вже є небезпечно.

Те саме було виявлено у сирому гуляші, фарші яловичому, ковбасках гриль мисливських.

Причина – брудні руки або брудна тара. Це обсмажиш – воно не є смертельно.

– Які Ваші висновки були щодо виявлених порушень?

– У нас складено графік періодичності контролю продуктів та обладнання ТОВ «Ашан» на 2011 рік. Тут розписано, з якою періодичність направляється на експертизу продукція.

Це є планова робота, яка затверджена і погоджена з зацікавленою організацією. Якщо виявлена продукція, яка не відповідає ТУ, тоді ми виїжджаємо і проводимо своє розслідування.

– Була інформація, що Вас не допускали для проведення перевірки?

– Не було керівника – не допустили. З’явився керівник – допустили. Це є монотонна робоча обстановка.

Наприклад, сьогодні наш інспектор має їхати в МЕТРО на вул. Дж. Вашингтона і на Городоцьку. Це не тільки в «Ашані» така ситуація. Такі ситуації трапляються у всіх переробних підприємствах.

– То які ж Ваші приписи були щодо виявлених порушень?

– Приписи – заборонити реалізацію, провести миття, дезінфекцію.

– Можете нам надати для ознайомлення ваш припис по «Ашану»?

– Для чого? Це є наші внутрішні документи. Ви за освітою хто – журналіст?

– Журналіст.

– Як ви буде розбиратися з цим, як я вам покажу посів на середовищі бактерій. Ви ж не знаєте цього!

– Від Вас особисто була інформація про підготовку матеріалів для подачі в прокуратуру?

– Ми в прокуратуру готуємо постійно матеріали. Коли інспектор йде на перевірку, накладається адмінстягнення, складається протокол, постанова і вказується сума штрафу. Ми надаємо інформацію у прокуратуру про складені постанови за порушення ветеринарно-санітарних правил і скеровуємо копію постанови. Це є наша щоденна робота. Це не є те, щоб ми суто по «Ашану» писали в прокуратуру.

– На «Ашан» був накладений штраф?

– Ні, на «Ашан» не було накладено штрафу, тільки припис.

– За вашими даними, зважаючи на виявлені недоліки, скільки продукції їм доведеться повернути постачальнику?

– Я такого обліку не веду. Я думаю, що кілька тонн сирого м’яса їм довелося повернути.

– Де гарантія, що ця продукція таки не потрапила в продаж і не дійшла до споживача?

– Де є гарантія?! Складається припис, який підписує керівник на місці – технолог чи керівник кулінарного цеху. Їм не вигідно давати в реалізацію таку продукцію.

У нас дуже часто бувають такі випадки. Наприклад, отримав супермаркет три тонни м’яса, ми зробили пробну партію, висіяли кишкову паличку – зупинили виробництво, відправили назад. Є відрегульований процес.

– Перелічіть, будь ласка, в яких супермаркетах зокрема у липні були такі ж порушення виявлені? Чи були виявлені небезпечні кишкові палички у готовій продукції?

– З пам’яті, останні порушення були виявлені у напівфабрикатах у МЕТРО на вул. Дж. Вашингтона, Городоцькій. У супермаркетах «Степ», «Арсен».

У готовій продукції ніде не було нічого виявлено. Якщо було б виявлено у готовій продукції – була б така ж ситуація як з весіллям. Тоді є масове отруєння.

– Пане Володимире, поясніть, чому зараз піднялася істерія навколо «Ашану»? Є такі думки, що це чиєсь замовлення?

– Я читав коментарі у пресі. Там навіть мого заступника Тараса Бурого згадали, що він бере хабарі.

Розпочалося все з круглого столу у газеті «Інформатор», на який зібрали керівників усіх служб. Там був мій заступник Тарас Бурий, який сказав про те, що був випадок, коли нас не допускали до перевірки. Журналісти взяли і зробили з цього проблему. Ми самі здивовані.

– Тобто замовлень підмочити репутацію «Ашану» не було?

– Це відпадає. Я не знаю, чому всі вчепилися за це.

Розмовляла Наталія Шутка, 
Західна інформаційна корпорація