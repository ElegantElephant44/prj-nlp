У суботу, близько 13.00 у місті Львові по вулиці Левандівській, поблизу залізничного ДЕПО "Львів", в ході реконструкції мосту, під час будівельних робіт, впала залізобетонна конструкція. 

Падіння спричинило пошкодження електроопори та перекриття руху потягів. На щастя, потерпілих нема, повідомляє Департамент зв’язків з громадськістю МВС.

На даний час ведуться роботи з відновлення руху потягів. На місці події працюють працівники міліції, МНС та залізниці.

В МВС нагадують, що стосовно деяких посадовців місцевої влади та фірми, котра займається реконструкцією цього шляхопроводу, працівниками Головного управління по боротьбі з організованою злочинністю МВС України, ще у серпні 2008 року були зібрані матеріали з приводу розкрадання бюджетних коштів в сумі близько одного мільйона гривень. 

Зазначені матеріали було направлено до Генеральної прокуратури України для прийняття рішення за фактами протиправних дій. У свою чергу, Генпрокуратура України направила ці матеріали до прокуратури Львівської області, яка прийнято рішення про відмову в порушені кримінальної справи.