У Львові пройшла багатотисячна акція протесту студентів проти введення платних послуг у вищій освіті
Сьогодні кілька тисяч студентів вищих навчальних закладів Львова зібралися біля Львівської ОДА на акцію протесту проти запровадження в Україні платних послуг у вищій освіті, вимагаючи скасувати постанову №796, що запроваджує платні послуги.

До стін Львівської облдержадміністрації вони прийшли багатотисячною колоною центром Львова від Львівського національного університету ім. І.Франка.

Студенти на площі біля ОДА скандували вимоги про скасування постанови "Про платні послуги в закладах освіти" та скандували "Слава Україні!". У руках студенти тримали національні прапори, а також плакати з написами: "Ні! Платним послугам" та "Студент за студента!".

Студенти передали лист до Президента України з вимогами скасувати згадувану постанову, та надалі залучати представників студентського самоврядування до запровадження кардинальних реформ у вищій освіті, першому заступнику голови Львівської облдержадміністрації Мирону Янківу.

Учасники акції протесту заявили представникам Львівської ОДА, що в тому разі, якщо "влада не відреагує на заклик студентів, то можливо уже через два тижні протести відбудуться знову", повідомляє УНІАН.

"Перед походом студентам повідомили про скасування постанови, однак, вони вирішили все ж таки здійснити заплановане. Свої дії мотивували тим, що сьогодні у всіх містах України відбуваються схожі акції, тому вони теж хочуть будуть солідарними зі студентами з інших міст", - зазначив заступник начальника ГУМВС України у Львівській області Михайло Курочка.