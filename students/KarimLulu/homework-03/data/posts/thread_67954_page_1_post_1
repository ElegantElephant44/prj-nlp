Генеральний консул РФ у Львові Євген Гузеєв вважає, що українську мову завезли на Західну Україну більшовики.
Про це він заявив 16 грудня, на зустрічі з представником учасників акції протесту проти "кавказького терору" у Росії, що відбулася перед Генеральним консульством Російської Федерації у Львові.

"Було дві руські школи у Львові. "Руські» вони називались, не "українські". Тому що в поляків не було української мови тут. Не було ні професорів українських – всі були або австріяки, або євреї, або німці, або поляки. Українців не було, і студентів не було українців – так, трошечки було", - сказав він.

"До 40-го, коли прийшла Червона армія, комуністи... Вони сказали: "Які ви русини? Ви – українці. Ви були русинами всі тут. Українську мову принесли більшовики сюди, зі Сходу України. Вони організували тут українські школи і назвали вашу російську мову українською мовою", - додав Генконсул.

Євген Гузєєв також пояснив своє бачення розвитку української мови у Львові.

На закид пікетувальника про те, що українська мова починає деградувати, Євген Гузєєв продовжив, "тому що ви не докладаєте зусиль до того, щоб її розвивати". "Треба розвивати її, треба вкладати гроші, треба навчати дітей у школах, щоб вони розмовляли нормальною українською мовою – не суржиком галицьким, а нормальною українською мовою", - сказав Гузеєв.

Окрім того, Генеральний консул РФ у Львові висловив думку, що Україна була створена Австрією для того, аби відділити її від Росії.

"Тут була Русь – Галицька Русь, Червона Русь. Люди говорили по-руськи, тому що вони були русини. Проект «Україна» створили австріяки для вас, щоби відірвати вас від Росії, від Русі. Розділили нас", - зазначив він.